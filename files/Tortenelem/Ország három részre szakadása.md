Az ország három részre szakadása 
A Mátyás halálát követő trónharcokból a cseh király, ##II. (Jagelló) Ulászló (1490-1516)## került ki győztesen. Trónra lépését követően újjáéledtek a bárói ligák, megszűnt a központosítás. A báróknak tett engedmények következtében jelentősen csökkentek az állami jövedelmek. A zsoldosok fizetés hiányában rendszeresen fosztogatták a lakosságot, ezért## fel kellett számolni a fekete sereget##. Az ország védelme így a ##banderiális## haderőre hárult. A kincstár a végvárakat is alig tudta fenntartani.
A királyi hatalom gyengesége növelte a társadalmon belüli ellentéteket. A bárók a hatalomból való részesedésért harcoltak egymással, és elsősorban javaik gyarapítására törekedtek. Hatalmukat familiárisaik erősítették, de a feszültség a két rendi csoport, a bárók és a nemesek között is növekedett. A jobbágyok és a mezővárosi polgárok sem remélhettek védelmet a királytól a hatalmaskodókkal szemben. A társadalmi feszültségek az 1514-es parasztháborúban robbantak ki.  Erre a török elleni keresztes háború meghirdetése teremtett lehetőséget: parasztok, kisnemesek, alsópapok gyülekeztek a zászlók alá. Amikor a nemesek a hadjárat felfüggesztését követelték, a tömeg haragja ellenük fordult. A Dózsa György által vezetett sereget Szapolyainak csak hónapok múlva sikerült legyőznie. Megtorlásként kivégezték a parasztok vezéreit, és törvénybe iktatták az örökös jobbágyságot.
Az uralkodóval elégedetlen nemesség az 1505-ös rákosi országgyűlésen Szapolyai János erdélyi vajdát támogatta. Úgy döntöttek, hogy Ulászló halála után magyar származású királyt kell választani. II. Ulászló viszont házassági szerződést írt alá Habsburg Miksa német-római császárral, melynek értelmében gyermekei házasságra léptek a császár unokáival. A szerződés kimondta Habsburg Ferdinánd örökösödési jogát is. Ezzel a Jagellók Magyarországa egyér- telműen a Habsburg-dinasztiához kapcsolódott.
Az oszmán külpolitikában már ##I. Szulejmán (1520-1566)## trónra lépésekor előtérbe került az európai terjeszkedés: ##1520-ban támadást indított Magyarország ellen.## 1521-ben elesett a déli védelmi vonal kulcsa, Nándorfehérvár. A következő években a törökök egymás után több végvárat foglaltak el, így az ország védekező képessége jelentős mértékben gyengült.
I. Szulejmán az I. Ferenccel kötött megállapodás értelmében 1526 tavaszán megindította hadjáratát, és megtámadta a Habsburgokkal szövetségben álló Magyarországot. Az oszmán hadsereg Drinápolyból a Szófia-Nis-Nándorfehérvár útvonalon nyomult előre.  A magyar erők késve indultak, és több segédcsapat a csata idejére sem érkezett meg. A fiatal uralkodó, II. Lajos személyesen vezette a királyi hadsereget, amely Mohács térségében találkozott a túlerőben lévő és magasabb harci értékű török erőkkel. Az ##ütközet 1526. augusztus 29-én zajlott##. A magyar hadsereg másfél óra alatt megsemmisült. Életüket veszítették a fővezérek, Tomori Pál és Szapolyai György, valamint más főurak és főpapok. Menekülés közben ##meghalt a király is##. Szulejmán serege a vezetés nélkül maradt országban ellenállás nélkül nyomult előre. A szultán elfoglalta Budát, de még ##1526 őszén kivonult az országból.## A mohácsi csatavesztés tehát nem okozta önmagában a magyar királyság önállóságának megszűnését.


II. Lajosnak nem volt örököse, az utódlásról azonban két megállapodás is született korábban. Így 1526-ban II. Lajos halála után ##kettős királyválasztásra került sor.## A megosztott rendek  rákosi határozatnak megfelelően - ##Szapolyai Jánost,## valamint a Habsburg-Jagelló házassági szerződés alapján ##Habsburg Ferdinándot## is megválasztották, és magyar királlyá koronázták. Mindkét csoport bízott abban, hogy az uralkodó külső segítséggel megvédi a határokat a törökökkel szemben. A két király azonban az egymás elleni harcra fordította erejét. A kialakult hatalmi egyensúly következtében Szapolyai az erdélyi vajdaságra támaszkodva az ország keleti felében gyakorolt uralkodói jogokat, Nyugat-Magyarország pedig a Bécsből kormányzó Ferdinánd irányítása alatt állt. Ugyanakkor mindkét király ki akarta terjeszteni a hatalmát az egész ország területére. ##Ferdinánd 1527-ben megkísérelte az egyesítést,## és sikerült Szapolyait kiűznie Budáról. Mivel a szultánnak nem állt  szándékában megszállni Magyarországot, de a térség feletti befolyás biztosításához fontos volt számára a megosztottság fenntartása, ezért a katonailag a gyengébb I. János mellé állt. Elismerte őt uralkodónak, ugyanakkor vazallusi szerepre kényszerítette. Amikor Szulejmán 1529-ben hadjáratot indított Bécs elfoglalására, a tényleges célját nem tudta megvalósítani, de Budát elfoglalta Ferdinándtól, és visszaadta hűbéresének.


Miután az uralkodók belátták a harc értelmetlenségét, ##1538-ban aláírták a váradi békét.## Ebben kölcsönösen elismerték egymás királyságát, és megállapodtak, hogy Szapolyai halála után az ország Ferdinánd koronája alatt egyesül. A megállapodás lehetővé tette, hogy felszámolják a magyar területek és erők megosztottságát. Szapolyai azonban halálos ágyán feleskette híveit ##1540-ben született fia, János Zsigmond hűségére.##

Amikor Szapolyai halálhírére Ferdinánd 1541-ben át akarta venni Budát, a ##Szapolyai-párt a szultánhoz fordult segítségért.## Szulejmán elismerte a csecsemő János Zsigmondot magyar királynak, és hűbéreseként védelmébe vette. Csapatai elűzték az ostromló Habsburg erőket, majd harc nélkül elfoglalták Budát. A szultán János Zsigmondnak adta a Tiszántúlt és Erdélyt,  de Budát nem hagyhatta a kezén, mert nem bízott abban, hogy a gyermek nevében uralkodó csoport fenn tudja tartani az ország megosztottságát.##Az ország tehát három részre szakadt:## a Habsburgok uralma alatt álló, Pozsony- központú ##Magyar Királyság## a dunántúli és felvidéki területekből állt. A keleti részekből, az ##erdélyi vajdaságból## és a hozzá csatolt Partiumból kialakult a Gyulafehérvár-központú Erdélyi Fejedelemség. A kettő közé ékelődött a megosztottságot biztosító, Buda-központú ##török hódoltság,## amely az Oszmán Birodalom tartománya volt.
%%haromreszreszakadt.jpg%%
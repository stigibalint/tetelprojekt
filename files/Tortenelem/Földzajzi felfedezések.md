A földrajzi felfedezések 
A földrajzi felfedezések jelentőségét mutatja, hogy a történettudomány korszakhatárnak tekinti: ##Amerika 1492-es felfedezésétől számítják az újkor kezdetét.##
A 15. században Európa népessége és a városi lakosság aránya is nőtt. A gazdasági fellendülés miatt egyre több pénzre volt szükség a kereskedelemben. Az európai arany és ezüstbányák hozamát azonban a korabeli fejtési módszerekkel nem tudták növelni, ezért ##nemesfémhiány, pénzhiány állt elő.## A gazdagodó polgárok igénye megnőtt az Európába szállított levantei áruk (rizs, cukor), keleti fűszerek (bors, sáfrány) és luxuscikkek (selyem, illatszer) iránt. A hagyományos kereskedelmi forgalom (Selyemút) azonban ezt nem tudta kielégíteni, ezért új forrásokra, ##új kereskedelmi utakra volt szükség.## Ezt az igényt erősítette, hogy a levantei áruk megdrágultak, mert a szárazföldi kereskedelemből az arab kereskedők mellett a hódító oszmán-törökök is hasznot húztak.
A tengeri útvonalak felfedezéséhez a technikai-tudományos fejlődés és az uralkodói támogatás is hozzájárult. A navigáció új eszközei az ##iránytű## és az asztrolábium voltak, egyre pontosabb térképek készültek, a legfontosabb lépés azonban az óceáni hajózásra alkalmas hajótípus, a ##karavella és a karakk## kifejlesztése volt. A felfedezésekben a portugálok játszottak vezető szerepet. ##Tengerész Henrik herceg## már a 15. század első felében ##hajósiskolát alapított## és expedíciós hajók felszerelését biztosította.
A portugál felfedezők Afrika nyugati partjai mentén indultak el, hogy a kontinens megkerülésével eljussanak Indiába. Egyre délebbre hajóztak az ismeretlen vizeken, míg ##Diaz 1487-ben elérte Afrika legdélibb pontját##, a Jóreménység fokot. Végül ##Vasco da Gama 1498-ban ezen az úton jutott el Indiába.## Ezzel a portugálok megnyitották az Európából Ázsiába vezető vízi utat, és nagy haszonnal vettek részt a keleti fűszerek kereskedelmében.
A firenzei csillagász és térképész, ##Toscanelli## a korabeli felfogással ellentétben úgy gondolta, hogy a Föld gömb alakú. Az általa készített térképpel azt akarta igazolni, hogy nyugat felé hajózva el lehet jutni keletre, vagyis Indiába. Toscanelli térképe alapján, a spanyol királyi pár támogatásával indult útnak ##1492-ben Kolumbusz Kristóf##. Néhány hét után elérte a közép-amerikai szigetvilágot, de sohasem tudta meg, hogy nem Indiába érkezett, hanem egy addig ismeretlen földrészt fedezett fel. Ezt néhány évvel később ##Amerigo Vespucci## állapította meg, ezért az Újvilág róla kapta a nevét. A Földet először Ferdinand Magellán expedíciója hajózta körbe 1519 és 1522 között.
Az újonnan felfedezett területek birtoklásáért megindult a verseny Spanyolország és Portugália között. A pápa közvetítő szerepet vállalt a két állam konfliktusában, és elérte, hogy 1494-ben ##Tordesillasban## aláírják azt a megállapodást, amely az Atlanti-óceántól nyugatra fekvő területeket felosztotta közöttük. Ezt egészítette ki az 1529-ben megkötött zaragozai egyezmény, amely az ázsiai területek felosztását tartalmazta. Ennek alapján a portugáloké lett az afrikai területek mellett Brazília és India. Latin-Amerika és a Fülöp-szigetek spanyol érdekterületté váltak.
A mórok elleni háború, a ##reconquista## lezárulásával a harcokban érdekelt spanyol és portugál kisnemesi réteg új megélhetést keresett magának. Közülük kerültek ki az Amerikát meghódító ##konkvisztádorok,## akik a meggazdagodás reményében vettek részt a gyarmatosításban, az indián lakosság leigázásában, a kontinens kifosztásában. A közép- és dél-amerikai azték, maja és inka birodalmakat egy-egy katonai vezető parancsnoksága alatt kis létszámú katonasággal is meg tudták dönteni.
Az őslakosokat katolikus hitre térítették, és munkára kötelezték. Az indiánok fizikuma azonban gyenge volt a földeken vagy a bányákban végzett munkához. A kíméletlen bánásmód és a behurcolt betegségek is hozzájárultak ahhoz, hogy a számuk jelentős mértékben csökkent. A kiesett munkaerő pótlására Afrikából rabszolgává tett feketéket szállítottak a gyarmatokra.
Idővel a lakosság keveredett. Így jöttek létre a meszticek, a mulattok és a zambók.
%%felfedezesek1.jpg%% **felfedezesek2.jpg** **felfedezesek3.jpg**
I. Károly gazdasági és pénzügyi intézkedései 
Az Árpád-ház kihalását követően 1301 és 1308 között ##interregnum## volt Magyarországon. A trónért három nőági örökös, a cseh Vencel, a bajor Ottó és a nápolyi Anjou Károly harcolt. A királyi címet végül I. Károly (1308-42) szerezte meg a pápa, illetve a magyar egyház és néhány család támogatásával. A hatalom ekkor valójában még a ##tartományurak, a „kiskirályok"## kezében összpontosult, ezért volt a királyi központ kezdetben ##Temesváron.## Károly első jelentős győzelmét az 1312-es rozgonyi csatában Csák Máté és az Abák felett aratta, majd sorra behódoltatta a Kán, Borsa és Kőszegi családokat. Királyi hatalma akkor vált teljessé, amikor 1321-ben meghalt Csák Máté. A területek megszerzését követően a királyi központ ##Visegrád## lett.
A hatalmát megszilárdító uralkodó gazdasági reformokat vezetett be. Bár a tartományurakkal folytatott harcok során sok földet vett vissza, és a királyi birtokokból továbbra is jelentős állami bevétel származott, I. Károly célja a ##regálék, a királyi felségjogon szedett jövedelmek arányának növelése volt.## Ezt a célt szolgálta az árutermelés fejlesztése is. A bányászat fellendítése szintén a királyi jövedelmeket növelte, ezért vezette be I. Károly a bányareformot: a ##bányabér##, az ##urbura egyharmadát átengedte a birtok tulajdonosának##. Mivel az ásványkincsek a kincstárat illették, és a bányát feltáró vállalkozók is a kincstárnak fizettek bérleti díjat, a birtokosok korábban nem voltak érdekeltek bányák felkutatásában. Az új törvény viszont jövedelemhez juttatta a földek tulajdonosait, és a birtokcserét is megszüntettete. Az intézkedés hatására a Felvidéken és Erdély-ben fellendült az arany, ezüst, réz és só bányászata. A behívott cseh és német bányászok településeit az uralkodó kiváltságokkal látta el. Ekkor kapott bányavárosi rangot Selmecbánya, Körmöcbánya, Besztercebánya, Torda és Radna.
A kamarához beszolgáltatott nemesércből I. Károly értékálló pénzt veretett: ##aranyforintot##, ezüstgarast és dénárt. A pénz értékének megtartása érdekében a kincstár ##lemondott a pénzrontásról##, és az ebből származó jövedelmet más regálébevételből, az újonnan bevezetett ##kapuadóból## pótolta.  A 18 dénáros állami adót telkenként rótták ki. Ha egy telken több család osztozott, akkor közösen fizették meg. A kapuadó jelentős bevételt biztosított a kincstárnak, ugyanis a lakosság többsége, a jogilag azonos státusú jobbágyok és mezővárosi polgárok fizették.
A jó minőségű aranyforint bevezetése a pénzforgalom növekedésére, a kül- és belkereskedelem fejlődésére utal. A külkereskedelmi vámot megemelték: a korábbi nyolcvanadvám helyett nyugat felé ##harmincadvámot##, dél felé az áruk értékének huszadát kellett megfizetni. A fellendülő kereskedelem exportcikkei főleg mezőgazdasági termékek és nemesfémek voltak. Nyugatra jelentős mennyiségű marhát hajtottak, bort, viaszt, bőrt, valamint aranyat, ezüstöt, rezet vittek; kelet felé inkább nyugati árukat közvetítettek. A behozott áruk főleg iparcikkek voltak: textíliák és fémáruk, de luxuscikkek, levantei áruk, keleti fűszerek is érkezetek Magyarországra.
I. Károly uralkodásának legfontosabb eseményei közé tartozott az ##1335-ös visegrádi királytalálkozó##, ahol a magyar király Luxemburgi János cseh és III. Kázmér lengyel uralkodóval kereskedelmi megállapodást kötött. Az uralkodók új kereskedelmi útvonalakat jelöltek ki, amelyek elkerülték az árumegállító joggal rendelkező Bécset. Ugyanakkor a budai, krakkói és brnói árumegállító joggal országaik kereskedőit juttatták előnyökhöz.
I. Károly fiai öröklése érdekében is folytatott tárgyalásokat. III. Kázmérral megállapodott, hogy a magyar trónörökös, Lajos örökli a lengyel trónt. Fiatalabb fiának, András hercegnek a nápolyi királyságot szánta, aki a Róbert nápolyi királlyal kötött szerződés értelmében feleségül vette a nápolyi trónörökösnőt, Johannát.


%%karoly.jpg%%